---
pageTitle: 'O medycynie chińskiej'
slug: "o-medycynie-chinskiej"
lang: 'pl'
---
# O medycynie chińskiej 

Medycyna chińska to liczący ponad 2500 lat system medyczny, który postrzega zdrowie jako stan harmonii między ciałem, umysłem i duchem. Poszukuje ona źródła problemów zdrowotnych w zaburzeniach równowagi całego organizmu.

Celem terapeuty jest identyfikacja i eliminacja pierwotnych przyczyn zaburzeń, a nie jedynie tymczasowe łagodzenie symptomów. Proces diagnozy obejmuje obszerny wywiad, szczegółowe badanie pulsu i oględziny języka – te techniki diagnostyczne dają szczegółowy wgląd w stan równowagi między yin i yang, która jest według tego systemu podstawą zdrowia. Z zaburzeniem terapeuta radzi sobie poprzez zastosowanie różnych metod, w tym ziołolecznictwa, akupunktury, dietetyki czy porad dotyczących stylu życia, czym wspomaga organizm w powrocie do naturalnej równowagi.

Zrozumienie przyczyny zaburzenia pozwala na indywidualne dobranie terapii – według medycyny chińskiej tak samo wyglądające choroby mogą być wywołane przez różne czynniki. Podobnie jedna przyczyna może wywołać całą gamę objawów pozornie ze sobą niezwiązanych. Oznacza to, że nierzadką sytuacją jest, że kilku dolegliwościom da się zaradzić jedną strategią terapeutyczną.

Istotnym aspektem tego podejścia jest również prewencja. Ciało daje mnóstwo sygnałów o swoim stanie jeszcze zanim rozwinie się poważne zaburzenie, które można zakwalifikować jako chorobę. Terapeuta medycyny chińskiej zwraca uwagę nawet na drobne objawy, aby wyłapać nierównowagę na jej początkowym etapie, zamiast czekać aż rozwinie się w coś poważniejszego. Prewencję rozumie się również jako styl życia dopasowany do konstytucji, miejsca zamieszkania i pory roku. Dieta, sen, tempo życia, wysiłek fizyczny i intelektualny, emocje – to wszystko czynniki bezpośrednio wpływające na prawidłowe działanie organizmu.